---
title: Sök kommittén
permalink: /sok-kommitten/
description: Var med och skapa något nytt!
---

Vill du vara med och skapa ett helt nytt studentevenemang? Med några års mellanrum samlas studentspex 
från hela landet för att tävla om vem som kan ta hem titeln [Sveriges bästa studentspex](https://sv.wikipedia.org/wiki/Spex-SM).
Under våren 2024 kommer sverigemästerskapen i studentspex (Spex-SM) att anordnas i Linköping och 
vi söker nu engagerade personer till kommittén för att arrangera spektaklet! 

De poster vi söker just nu är: 
<h2>Marknadsföringsansvarig</h2>
Till rollen som marknadsföringsansvarig söker vi dig som är driven och bra på att hitta nya vägar 
att få Spex-SM att synas i världen. Du gillar att arbeta med sociala medier och tvekar inte att 
ta kontakt med potentiella samarbetspartners och sponsorer. 
Du kommer ha stor möjlighet att påverka hur evenemangets ansikte utåt förmedlas, och tillsammans 
med Art Director ser du till att ingen missar att något stort är på gång!

<h2>Art Director</h2>
Är du kreativ och gillar att jobba grafiskt? Spex-SM behöver en enhetlig och utstående 
grafisk profil som gör att marknadsföringen får rätt genomslagskraft. Du kommer designa 
och samordna produktionen av grafiska marknadsföringsmaterial, trycksaker och annat smått och gott. 
Tillsammans med marknadsföringsansvarig kommer du ha stor frihet att sätta din egen prägel på evenemanget!

<h2>Inspicient</h2>
Inspicienten, på engelska kallat “Stage Manager”, är den som är boss över det logistiska 
under själva föreställningarna. Som inspicient söker vi dig som är tydlig, strukturerad och mån om 
att få allt att rulla smärtfritt. Du älskar att lösa problem i stridens hetta men föredrar att ha en tydlig plan i förväg. 
Du ansvarar över säkerheten för alla deltagare och publik och tvekar inte att peka med hela handen när det behövs.

<h2>IT-ansvarig</h2>
Till rollen som IT-ansvarig söker vi dig som har ett stort intresse för teknik och hemsidor. 
Du kommer ta fram och underhålla Spex-SM:s externa hemsidor och även sköta driften av andra verktyg och IT-system. 
Samtidigt som du gillar att vara en hjälpande hand för övriga kommittémedlemmar trivs du även med att arbeta självständigt. 
Du kommer ha stor frihet att hitta de bästa lösningarna för organisationens behov.

<h2>Klubbmästare <small>(2 personer)</small></h2>
Spex-SM är till viss del faktiskt bara en ursäkt för att ha en riktigt bra spexfest! 
Som klubbmästare kommer du ha som främsta uppgift att planera och anordna en hejdundrande 
sittning och fest för alla deltagare under SM-helgen. 
Vi söker två personer som gillar att planera och genomföra tillställningar för att alla ska ha så kul som möjligt. 
Utöver sittning och fest kommer ni att ha stor frihet att anordna andra sociala events för att 
roa deltagarna när de inte står på scen, men även att fixa mindre interna tillställningar 
för organisationen under året för att se till att vi blir ett glatt och sammansvetsat gäng!

Visst låter det kul! <a href="https://forms.gle/cpteDeBaT1oZQDZj6" class="btn btn-primary">Ansök här!</a>

Sista ansökningsdag är <strong>30 september 2022</strong>. 
Anledningen till att vi söker folk så här lång tid i förväg är att de deltagande spexen kan behöva upp till ett
år på sig för att kunna förbereda sina bidrag, så det är mycket som behöver planeras och falla på plats nu innan
vi kan skicka ut en definitiv inbjudan till övriga landet.

Tidsåtgången kommer troligtvis vara olika fördelad i olika perioder för olika ansvarsposter, men man bör räkna med
att våren 2024 kommer bli ganska upptagen med förberedelser oavsett uppdrag. 

<h2>Övriga uppdrag i kommittén</h2>
Kommittén har redan kickstartats med personer på följande poster, som vi alltså inte söker några nya för:

- Ordförande: leder arbetet
- Kassör: har hand om ekonomin
- Deltagaransvarig: sköter kommunikation och omsorgen mot deltagande spex
- Funktionärsansvarig: koordinerar och leder arbetet med funktionärer och övrig personal

Har du några frågor, eller sitter du på någon särskild kompetens som skulle kunna göra 
Spex-SM ännu bättre? Hör då gärna av dig till oss på <a href="mailto:info@spex-sm.se">info@spex-sm.se</a> direkt!